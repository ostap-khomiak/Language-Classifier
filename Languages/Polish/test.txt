

Zapraszam Cię po mój najlepszy przepis na gulasz wieprzowy. To jeden z ciekawszych pomysłów na pyszny obiad z mięsem i dużą ilością warzyw. Zobacz  koniecznie jak przygotować pyszny i aromatyczny gulasz. 

- prosto, szybko i smacznie
- dużo porad oraz zdjecia krok po kroku
- gulasz możesz zrobić na łopatce, szynce lub karkówce

Czas przygotowania: 1 godzina 30 minut
Liczba porcji: 1900 g gulaszu
W 100 g gulaszu: Wartość energetyczna 167 kcal Węglowodany 7 g - W tym cukry 3 g Białko 10 g Tłuszcze 11 g Dieta: bezglutenowa

    1 kg łopatki wieprzowej
    2 średnie czerwone papryki - 500 g
    2 duże marchewki - 300 g
    3 średnie cebule - 300 g
    4 duże ząbki czosnku
    70 g smalcu wieprzowego lub gęsiego
    2 szklanki bulionu warzywnego lub mięsnego - 500 ml
    3 łyżki koncentratu pomidorowego
    przyprawy: 2 łyżki słodkiej papryki, po pół łyżeczki soli i pieprzu, szczypta chili

Gulasz

Szklanka ma u mnie pojemność 250 ml. 
Warzywa ważone były przed ewentualnym obraniem/przygotowaniem.

Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Z podanej ilości składników otrzymasz niecałe dwa kilogramy pysznego i gęstego gulaszu wieprzowego. 

Przed szykowaniem przepisu zachęcam też do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników. Być może zapragniesz coś zmienić lub też dodać.

Gulasz wieprzowy, 1

Gulasz wieprzowy, 2
Przepis na gulasz wieprzowy

Zacznijmy od mięsa wieprzowego. Potrzebujesz około jednego kilograma mięsa (Może być trochę mniej. Wystarczy nawet 800 gramów). Najpyszniejszy gulasz wychodzi mi zawsze na łopatce wieprzowej, ale możesz też użyć samej szynki lub też wymieszać szynkę z karkówką w proporcjach pół na pół. 

Mięso pokrój na nieduże kawałki na jeden kęs. Postaraj się, by kawałki mięsa były mniej więcej tej samej wielkości, czyli do 2 x 2 cm. Do miski z kawałkami mięsa wsyp też przyprawy: 2 łyżki słodkiej papryki, po pół łyżeczki soli i pieprzu oraz symboliczna szczypta chili. Cztery duże ząbki czosnku obierz i przepuść przez praskę. Jeśli nie masz świeżego czosnku, to dodaj jedną łyżkę suszonego. Dokładnie wymieszaj mięso z przyprawami i czosnkiem.

Gulasz wieprzowy, 3

Nagrzej dużą i głęboką patelnię i roztop na niej 20 gramów dobrej jakości smalcu wieprzowego lub gęsiego (pozostałe 50 gramów zostawiamy do usmażenia warzyw). Na patelnię wyłóż kawałki mięsa. Podsmażaj je na trochę wyższej niż średnia moc palnika przez 25 minut (taka samo długo podsmażasz zarówno szynkę, jak i łopatkę, czy mięso karkowe). Co jakiś czas zamieszaj mięso. Cały czas podsmażaj je też bez przykrywki. 

Gulasz wieprzowy, 4

W trakcie smażenia mięsa przygotuj warzywa. Potrzebujesz dwie duże lub trzy średnie cebule, dwie większe marchewki oraz dwie średniej wielkości czerwone papryki. Cebule możesz zamienić na dużego pora. Jeśli chodzi i papryki, to możesz też zamienić jedną czerwoną paprykę na paprykę żółtą lub pomarańczową. 

Gulasz wieprzowy, 5

Nagrzej średniej wielkości patelnię i roztop na niej pozostałe 50 gramów smalcu. Dodaj obraną i pokrojoną na małe kawałki cebulę. Ja pokroiłam ją w piórka, które przekroiłam jeszcze na pół. Podsmażaj ją tak przez pięć minut a następnie dodaj też obrane i pokrojone w półplasterki marchewki.

Całość wymieszaj i podsmażaj na trochę niższej niż średnia moc palnika przez kolejne 15 minut. Patelni nie przykrywaj przykrywką. Co parę minut zamieszaj warzywa przy pomocy drewnianej łyżki. 

Gulasz wieprzowy, 6

Po tym czasie dodaj jeszcze oczyszczone z gniazda nasiennego i pokrojone na mniejsze kawałki papryki. Warzywa zamieszaj i smaż ostatnie 10 minut. 

Gulasz wieprzowy, 7

Wszystkie warzywa z patelni przełóż na głęboką patelnię z podsmażonym już mięsem. Wlej też dwie szklanki (500 ml) domowego bulionu warzywnego lub mięsnego. Wymieszaj dokładnie gulasz wieprzowy i gotuj przez 20 minut na małej mocy palnika (bez przykrywki). 

Gulasz wieprzowy, 8

Na koniec dodaj do gulaszu koncentrat pomidorowy. Ja dodałam trzy łyżki koncentratu, ale możesz dodać go trochę mniej lub więcej. Gulasz z dodatkiem koncentratu zrobi się bardziej gęsty i zawiesisty. Jeśli zamiast koncentratu dodasz np. przecier z pomidorów lub też obrane i posiekane świeże pomidory, to sos w gulaszu będzie trochę rzadszy. 

Możesz zawsze lekko zagęścić gulasz przez dodanie do niego skrobi ziemniaczanej. Wówczas płaską łyżkę skrobi/mąki ziemniaczanej wymieszaj dokładnie z kilkoma łyżkami wody lub bulionu i wlej do lekko mrugającego gulaszu. Od razu zamieszaj gulasz. Gulasz wyłącz po około jednej minucie od dodania wody ze skrobią. Sos w gulaszu powinien zgęstnieć i zrobić się bardziej szklisty. 

Zanim jednak wyłączysz gulasz, sprawdź jego smak. Być może wolisz bardziej słony gulasz i dodasz do niego trochę soli. Jeśli gulasz wieprzowy ma być ostrzejszy, to dodaj do niego więcej pieprzu lub chili. 

Gulasz wieprzowy, 9

Gulasz wieprzowy, 10

Gulasz wieprzowy bardzo dobrze smakuje podany z kromką ulubionego pieczywa i ogórkiem kiszonym. Do gulaszy pasują również kasze: gryczana, pęczak, kuskus. Gulasz wieprzowy smakuje świetnie z tłuczonymi ziemniakami, kopytkami i kluskami śląskimi oraz surówką z białej lub czerwonej kapusty. 
Jeżeli lubisz gulasz to polecam Ci też doskonały przepis na gulasz z łopatki oraz najlepszy strogonow.
Smacznego. 
