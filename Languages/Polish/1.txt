Zapraszam po najlepszy przepis na rosół z kury lub też rosół z kurczaka. To wyjątkowo uniwersalna zupa, którą możesz podać z makaronem, zacierkami lub kluskami lanymi. Ten rosół jest świetną bazą do innych zup.

- stary, sprawdzony przepis
- super baza pod zupy oraz sosy
- idealny pomysł na pierwsze danie

Czas przygotowania: 20 minut
Czas gotowania rosołu : 1 godzina 30 minut
Liczba porcji: dwa litry rosołu
W 100 ml: Wartość energetyczna 70 kcal Dieta: bezglutenowa

    1 kura lub kurczak o wadze około 1,5 kg
    2 duże marchewki - 400 g
    1 korzeń pietruszki - 100 g
    1 średnia cebula - 130 g
    pół pora - 100 g
    1/4 dużego korzenia selera - 150 g
    2 duże ząbki czosnku
    2 litry wody
    garść natki pietruszki lub/oraz świeży lubczyk
    przyprawy i zioła: 2 listki laurowe, 3 ziarna ziela angielskiego, łyżeczka ziaren pieprzu, 2 łyżeczki soli

Rosół z kury

Szklanka ma u mnie pojemność 250 ml. 
Do ugotowania zupy polecam garnek o pojemności około 4 litrów.

Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw. Nie trzeba jednak stosować się do wytycznych idealnie co do grama. Wagi podaję po to, by łatwiej było zorientować się, jaka mniej więcej ilość potrzebna jest do zrobienia zupy.

Kalorie policzone zostały na podstawie użytych przeze mnie składników. Jest to więc orientacyjna ilość kalorii, ponieważ Twoje składniki mogą mieć inną ilość kalorii niż te, których użyłam ja. Z podanej ilości składników otrzymasz dwa litry samego wywaru (bez warzyw i mięsa). 

Rosół ten możesz ugotować zarówno na kurze, jak i na kurczaku. Wszystko szykujesz tak samo. Jedyna różnica polega na tym, że kurczaka gotujesz około godziny do półtorej, zaś kurę od dwóch do trzech godzin. Kura może też trochę więcej ważyć. Wówczas polecam dodać do garnka o 500 ml więcej wody.

Ros&oacute;ł z kury, 1
Rosół z kurczaka

W dniu szykowania rosołu można całego kurczaka lub kurę pomoczyć dwie godziny w misce lub w garnku z zimną wodą (zwykła z kranu lub filtrowana). Czy używasz kurczaka, czy też kury polecam usunąć kuper oraz nadmiar tłuszczu z dołu podbrzusza. Kurczak lub kura ze skórą są wystarczająco tłuste bez tych fragmentów, by w rosole pojawiły się oczka tłuszczu. 

W garnku zagotuj dwa litry wody. Kurczaka o wadze około 1,5 kg (lub też kurę o wadze minimum 1,5 kg) umieść w garnku z wrzątkiem. Ponownie zagotuj wodę z kurczakiem. Po dwóch minutach wylej całą wodę. Wylewasz wówczas mętną wodę ze ściętym białkiem (szumowiny).

W garnku z kurczakiem umieść umyte i obrane warzywa. Marchewki obierz i przekrój na pół. Kawałek pora przekrój wzdłuż. Korzeń pietruszki tylko obierz, zaś kawałek korzenia selera tylko dokładnie umyj. Cebulę przekrój na pół i podpiekaj chwilę na suchej patelni lub nad palnikiem kuchenki gazowej. Tak zarumienioną cebulę również umieść w garnku. 

Dodaj też dwa listki laurowe, trzy ziarna ziela angielskiego oraz łyżeczkę ziaren czarnego pieprzu. Na koniec wlej dwa litry świeżej, zimnej wody. 

Porada: Są przynajmniej dwie szkoły szykowania mięsa do rosołu. Pierwsza z nich wygląda tak, że wcześniej kurczaka lub kurę moczymy w wodzie a następnie zalewamy mięso w garnku zimną wodą i zagotowujemy ją. Mętną wodę z szumowinami wylewamy. Wlewamy świeżą wodę, dodajemy warzywa i resztę składników i zaczynamy gotować rosół (tak robię ja). Druga szkoła wygląda tak, że zagotowanej wody nie wylewamy a tylko zbieramy szumowiny (ścięte białko) łyżką cedzakową. 

Ciekawostka: Jest wiele teorii dotyczących tego, czemu i po co moczyć mięso przed gotowaniem. Dla niektórych jest to element... pozostałość tradycji żydowskiej lub też niekwestionowany sposób przekazywany na kolejne pokolenia. Niektórzy uważają, że długie moczenie mięsa chociaż trochę oczyszcza je z pozostałości po stosowanych antybiotykach. Mięso moczone ma mniej "specyficzny" zapach i lepiej smakuje...

Ros&oacute;ł z kury, 2

Garnek przykryj przykrywką. Zagotuj rosół a następnie zmniejsz moc palnika do takiej, by rosół tylko lekko mrugał. Jeśli rosół gotujesz na kurczaku, to wystarczy jedna godzina gotowania. Jeśli jest to rosół na kurze, to gotuj go tak do trzech godzin. Przy użyciu kury polecam dodać do garnka o 500 ml więcej wody.

Ros&oacute;ł z kury, 3

Po godzinie gotowania (kurczak) lub też trzech godzinach gotowania (kura) możesz dodać do rosołu: dwa ząbki czosnku (nie każdy je dodaje i możesz je pominąć); natkę pietruszki; świeży lubczyk ogrodowy (w sezonie letnim); dwie łyżeczki soli. Rosół gotuj jeszcze 30 minut.  

Ros&oacute;ł z kury, 4

Z garnka z rosołem z kury lub z kurczaka wyłów całego kurczaka (może się rozpadać) oraz wszystkie warzywa i przyprawy i odłóż do większej salaterki. 

Cały rosół przelej do drugiego garnka przez metalowe sitko. Wyszło mi ostatecznie około dwóch litrów samego rosołu. Może Ci wyjść mniej lub więcej rosołu. Sporo zależy od tego, ile wody odparuje Ci podczas gotowania zupy. 

Sprawdź smak rosołu i zdecyduj, czy chcesz dodać do niego np. więcej soli. Rosół polecam podawać jeszcze gorący z makaronem, zacierkami lub kluskami lanymi. Możesz dodać na talerz pokrojoną w plasterki marchew oraz siekaną natkę pietruszki. (Osoby na diecie bezglutenowej wybierają np. makaron ryżowy itp.)

Ros&oacute;ł z kury, 5

Ros&oacute;ł z kury, 6

Warzywa oraz mięso z rosołu możesz wykorzystać na wiele sposobów. Koniecznie zobacz przepis potrawka z kurczaka.

Jeżeli masz ochotę samodzielnie przygotować też makaron to wypróbuj mój przepis na makaron domowy.