

Szarlotka sypana jest nie tylko niezwykle prosta w przygotowaniu i upieczeniu. To przepis, który jest niemal tak popularny jak klasyczna szarlotka na kruchym spodzie. 

Czas przygotowania: 25 minut
Czas pieczenia ciasta: 55 minut
Liczba porcji: tortownica 23 cm - około 1500 g
W 100 g ciasta: Wartość energetyczna 240 kcal Dieta: wegetariańska

    160 g mąki pszennej np. tortowej - około 1 szklanka
    180 g kaszy manny - około 1 szklanka
    150 g drobnego cukru - około 3/4 szklanki
    1,5 kg jabłek np. antonówki - u mnie 7 jabłek
    160 g masła prawdziwego lub roślinnego
    1,5 łyżeczki proszku do pieczenia
    1 saszetka cukru wanilinowego - 16 g
    1 płaska łyżeczka cynamonu

Szarlotka sypana

Zanim zaczniesz szykować ciasto, polecam najpierw przeczytać cały przepis, by przygotować się odpowiednio wcześniej do kolejnych etapów wykonania. 

Szarlotka sypana to ciasto, którego przygotowanie zajmuje bardzo mało czasu. Składniki sypkie miesza się tylko w jednej misce, zaś jabłka ściera do drugiej. Masło dodajemy na koniec, na wyłożone do foremki warstwy. Pozostaje już tylko pieczenie. Jeśli chcesz upiec szarlotkę sypaną na dużą formę (zazwyczaj jest to blaszka  o wymiarach około 35 x 24 cm) wystarczy podwoić ilość wszystkich składników. 

Szarlotka sypana, 1

Szarlotka sypana, 2

Krok 1: Wymieszaj składniki sypkie

W misce umieść razem składniki sypkie: 160 gramów mąki pszennej np. tortowej, czyli około 1 szklanka mąki; 180 gramów kaszy manny, czyli około 1 szklanka; 150 gramów drobnego cukru, czyli około 3/4 szklanki cukru o drobnej rafinadzie; 1,5 łyżeczki proszku do pieczenia. Wszystkie składniki bardzo dokładnie wymieszaj. Polecam robić to zaokrągloną rózgą/trzepaczką. Składniki sypkie mieszam tak nawet kilka minut. Niezwykle istotne jest bowiem, to by były one idealnie wymieszane. 

Porada: Użyłam tym razem mąki pszennej tortowej. Sprawdzi się też mąka pszenna luksusowa typ. 550 oraz mąka typ. 500, czyli mąka poznańska i wrocławska.

Wymieszaj składniki sypkie

Krok 2: Zetrzyj jabłka

Podczas szykowania szarlotki sypanej najwięcej czasu zajmuje obieranie i ścieranie jabłek. Wczesną jesienią polecam antonówki, zaś późniejszą jesienią lepsza będzie szara reneta. Tę szarlotkę piekłam z końcem września, użyłam więc 1,5 kilograma antonówki śmietankowej. Jabłka cienko obierz, a następnie zetrzyj ręcznie na dużych oczkach (ścieramy z każdej strony do ogryzka). W ostateczności można też podzielić jabłka na ćwiartki, a następnie usunąć gniazda nasienne i zetrzeć owoce w maszynce z nakładką do ścierania warzyw i owoców. Ważne, by były to duże oczka. 

Zazwyczaj otrzymuję ostatecznie nie mniej niż kilogram startych jabłek. Do miski ze startymi jabłkami dodaj płaską łyżeczkę cynamonu oraz saszetkę cukru wanilinowego. Jeśli masz domowy cukier waniliowy, to jak najbardziej zalecam użyć go w zastępstwie 16 gramów cukru wanilinowego. Wymieszaj jabłka z cukrem i cynamonem. 

Porada: Jeśli mieszkasz w u UK, to polecam sięgnąć pod odmiany jabłek: Bramleys albo Granny Smith. Cynamon można pominąć lub zastąpić dobrej jakości przyprawą do piernika, w której nie ma w składzie mąki oraz cukru. 

Zetrzyj jabłka

Krok 3: Wysmaruj formę

Na tym etapie można już śmiało zacząć nagrzewać piekarnik. Ustaw 180 stopni z grzaniem góra/dół lub też 170 stopni z termoobiegiem. 
Dno formy wyłóż papierem do pieczenia. Cały środek oraz wewnętrzne boki wysmaruj grubo masłem. W przepisie podałam łącznie 160 gramów masła. Około 150 gramów masła zetrzesz na górę ciasta, na samym końcu, zaś nie więcej 10 gramów używasz właśnie do wysmarowania formy. Nie trzeba użyć całych 10 gramów masła na wysmarowanie tortownicy. Jeśli coś zostanie, to użyjesz tego do starcia na koniec. 

Porada: 150 gramów masła będzie za chwilę ścierane na ciasto przed pieczeniem. Zalecam zatem odłożyć je do komory zamrażalnika. Nawet kilka minut w zamrażalniku sprawi, że masło będzie się łatwiej ścierało. 

Wysmaruj formę

Krok 4: Podziel sypkie składniki

Wracamy do miski z suchymi składnikami. Należy podzielić je na trzy równiutkie porcje. Ponieważ wychodzi około 500 gramów sypkich składników, to używając wagi kuchennej dzielę je na trzy porcje. Jeśli nie masz wagi, to możesz zrobić to w inny sposób. Wystarczy przygotować trzy takie same szklanki i położyć je jedna obok drugiej. Sypkie składniki sypiesz po równo do każdej szklanki. 1/3 sypkich składników przesyp do przygotowanej i natłuszczonej foremki. 

Może Ci się wydawać, że na spód ciasta wychodzi bardzo mało składników, jednak przy podanych przeze mnie proporcjach użytych na tortownicę nie większą niż 23 cm średnicy, jest to ilość idealna. Postaraj się jednak, by sypkie składniki przykrywające spód formy, były wysypane równo. Możesz w tym celu lekko wstrząsnąć foremką na boki lub delikatnie wyrównać powierzchnię płaską szpatułką do tortów.

Podziel sypkie składniki

Krok 5: Warstwa sypkich + warstwa jabłek

Na spód należy wyłożyć połowę startych jabłek. Ponieważ jabłka ścierane były trochę wcześniej i poleżały w misce przynajmniej kilka minut, to zdążyły też puścić sok. Aby otrzymać idealną soczystość tartych jabłek, zazwyczaj robię tak, że przekładam dłońmi tarte jabłka do drugiej miski. Na dnie tej pierwszej zostaje zawsze trochę soku (ilość zebranego soku zależy od użytej odmiany jabłek). Nie odciskam ich zatem, a tylko "pozbywam" się nadmiaru soku, który zbiera się w misce. Pozostały sok można śmiało wypić. cześć.

Tak więc starte jabłka nie mogą być ani za mocno odciśnięte, ani też ociekające sokiem. Połowę startych jabłek wykładałam na spód z sypkimi składniki. Trzeba to jednak robić delikatnie i ostrożnie. Mój sposób jest taki, że biorę do ręki po trochę tartych jabłek (porcja nie większa niż jedna łyżka) i kładę na spodzie. Wypełniam w taki sposób całą powierzchnię formy. Nie ugniatam jednak jabłek, a tylko wypełniam luki i wyrównuję ich ilość, by np. na środku nie było ich więcej, niż przy rantach.  

Warstwa sypkich + warstwa jabłek

Krok 6: Znów warstwa sypkich składników

Na warstwę tartych jabłek wysyp drugą porcję sypkich składników. Zazwyczaj używam do tego łyżki i sypię ciasto fragmentami, by w miarę równo przykryć całą powierzchnię z jabłkami. Tak samo jak wcześniej nie uklepuję nic, a tylko dokładnie rozmieszczam składniki. 

Zn&oacute;w warstwa sypkich składnik&oacute;w

Krok 7: Daj warstwę jabłek

Kolej na resztę tartych jabłek. (Jeśli zebrało się znowu trochę soku, to go odlej). Na zdjęciu poniżej widać, jak fragment po fragmencie wypełniam jabłkami całą powierzchnię formy. Tarte jabłka są mokre, ale nie ociekają sokiem.

Daj warstwę jabłek

Krok 8: Ostatnia warstwa sypkich

Na drugą warstwę jabłek wysyp trzecią porcję sypkich składników. Tak samo jak wcześniej, postaraj się równo przykryć warstwę jabłek. 

Ostatnia warstwa sypkich

Krok 9: Na koniec masło

Na samym końcu wyłóż też masło (150 gramów lub trochę więcej jeśli na wysmarowanie od środka formy nie zostało użyte całe 10 gramów masła). Sama ścieram je zazwyczaj na tej samej tarce i tych samych oczkach, co jabłka. Lekko zmrożone masło ściera się znacznie łatwiej, niż tylko takie schłodzone w lodówce. Nie dociskając masła do ciasta, tylko przykryj nim równo całą górę. Masło nie musi być ścierane na tarce. Można je też "rwać" i wykładać równo na cieście lub też kroić w cieniutkie plasterki, którymi przykrywasz całą powierzchnię. 

Na koniec masło

Krok 10: Upiecz szarlotkę

Formę z gotowym do pieczenia ciastem umieść w nagrzanym piekarniku - 180 stopni (góra/dół) lub 170 stopni z termoobiegiem. Wybierz półkę trochę niższą niż środkową i piecz szarlotkę sypaną przez około 55 minut. Upieczoną szarlotkę można od razu wyjąć z piekarnika. Góra szarlotki powinna być rumiana i tworzyć na powierzchni lekką skorupkę. Formę z ciastem odstaw do przestudzenia. 

Upiecz szarlotkę

Po całkowitym przestudzeniu można zdjąć boki formy. Zalecam jednak kroić tę szarlotkę dopiero po kilku godzinach, gdy nie będzie już nawet odrobinę ciepła. Szarlotkę sypaną, która nie zostanie zjedzona w tym samym dniu, trzymaj w lodówce pod przykryciem. 

Szarlotka sypana, 13

Szarlotka sypana, 14

Szarlotkę oprószyłam przed podaniem odrobiną cukru pudru. Można też pokryć ciasto delikatną warstwą cukru waniliowego lub cukru pudru wymieszanego z odrobiną cynamonu lub szczyptą kardamonu. 
Inspiracja do przepisu: pozielonemu
Smacznego.

Średnia 4.8 / 5 (4404 oceny) Oceń!

Drukuj Przepis

Zapisz Przepis

Dodaj Notatkę

Dziękuję za wspólne gotowanie.

Będzie mi miło jeżeli dodasz komentarz ze zdjęciem. Ania

Ania z AniaGotuje.pl

Zostaw mi swój email, a 2 - 3 razy w miesiącu wyślę Ci moje ulubione przepisy.
Szarlotka sypana

Na jesieni piekę dużo ciast z jabłkami. Klasyczna szarlotka pojawia się u mnie zawsze. Domowa szarlotka sypana, to ciacho, które od jakiegoś czasu piekę bardzo często. Odkąd opracowałam mój idealny sposób na to, by ta super szybka szarlotka sypana wychodziła perfekcyjna, piekę ją z jeszcze większą przyjemnością. W moim ulubionym, ale i najbardziej też popularnym sposobie w składnikach sypkich zawsze znajduje się kasza manna. Tak więc szarlotka sypana z kaszy manny to klasyk w moim domu. Można też upiec szarlotkę sypaną bez kaszy manny, a tylko z mąką pszenną klasyczną w połączeniu z krupczatką. Jest też szarlotka sypana z płatkami owsianymi, jednak o tym może zrobię kiedyś osobny przepis. Nawet szarlotka sypana bezglutenowa jest ciekawa do upieczenia. O tym też będzie zapewne za jakiś czas osobny przepis. Tymczasem na blogu jest już od jakiegoś czasu szarlotka bezglutenowa, którą gorąco polecam. Moje ulubione ciasto szarlotka sypana zazwyczaj po przestudzeniu oprószam lekko cukrem pudrem, cukier z cynamonem, albo domowym cukrem z wanilią. Wiele osób nie wierzy w to, że szarlotka sypana może wyjść tak samo pysznie, jak ta klastyczna z ręcznie robionym ciastem kruchym. Prawidłowo zrobiona i upieczona szarlotka sypana potrafi zachwycić, dlatego też zapraszam po mój bardzo szczegółowy przepis. Super pyszna i również bardzo ciekawa jest też szarlotka z połówkami jabłek. Zobacz też najlepszy przepis na ciasto Pychotka. Jeśli zaś chcesz sobie wybrać spośród kilkunastu przepisów, to zobacz wpis na ciasta z jabłkami, gdzie umieściłam te najważniejsze i najpopularniejsze pozycje.
Szarlotka sypana przepisy

Nie dla każdego nazwa szarlotka sypana jest znana. Nie każdy wie co to za wypiek i jak się go szykuje. Otóż szarlotka sypana to szarlotka, którą szykuje się z mieszanki sypkich składników, tartych jabłek oraz warstwy tartego masła, które umieszcza się na szczycie ciasta przed samym pieczeniem. Tak więc nie potrzebujesz nawet miksera, by ją zrobić. Ciasta szarlotka sypana to przepis dla osób, które nie mają wprawy w pieczeniu lub też lubią takie szybsze rozwiązania. Okazuje się bowiem, że da radę upiec pyszną szarlotkę nawet nie robiąc ciasta kruchego. Na hasło "szarlotka sypana przepis" w Internecie jest ogrom przepisów. Wszystkie przepisy na szarlotkę sypaną są do siebie bardzo podobne. Różnica polega zazwyczaj wyłącznie na ilości użytego cukru, czy też masła. Możemy znaleźć przepisy na szarlotkę sypaną na klasyczną blaszkę, czyli tak jak u mnie. Są też przepisu na duże blachy, i jedyna równica polega wówczas na tym, że podwaja się wtedy ilość wszystkich składników oraz trochę wydłuża się czas pieczenia. Czym zatem wyróżniać się może moja szarlotka sypana? Otóż mimo tego, że szarlotka sypana to w teorii super prosty przepis, to jednak trzeba wiedzieć o kilku ważnych elementach i stosować się dokładnie do zaleceń. Sam krótki przepis na szarlotkę sypaną może nie być wystarczający dla osoby, która robi ją po raz pierwszy. Najczęściej kończy się to tak, że masło nie dociera głębiej do ciasta i spód pozostaje sypki lub też całość dosłownie płynie od nadmiaru soku z jabłek. Aby zatem udało się za pierwszym i za każdym kolejnym razem, polecam stosować się do moich porad, które znajdziesz w treści przepisu. Zapraszam do pieczenia i życzę smacznego.  